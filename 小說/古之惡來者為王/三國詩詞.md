# 網路搜尋到有關 三國 詩詞

## 【詠諸葛亮】

### 蜀相

唐·杜甫

丞相祠堂何處尋，錦官城外柏森森。

映階碧草自春色，隔葉黃鸝空好音。

三顧頻煩天下計，兩朝開濟老臣心。

出師未捷身先死，長使英雄淚滿襟。

### 詠懷古蹟

唐·杜甫

諸葛大名垂宇宙，宗臣遺像肅清高。

三分割據紆籌策，萬古雲霄一羽毛。

伯仲之間見伊呂，指揮若定失蕭曹。

運移漢祚終難復，志決身殲軍務勞。

### 八陣圖

唐·杜甫

功蓋三分國，名高八陣圖。

江流石不轉，遺恨失吞吳。

### 書憤

宋·陸遊

早歲那知世事艱，中原北望氣如山。

樓船夜雪瓜洲渡，鐵馬秋風大散關。

塞上長城空自許，鏡中衰鬢已先斑。

出師一表真名世，千載誰堪伯仲間！

### 籌筆驛

唐·李商隱

猿鳥猶疑畏簡書，風雲常為護儲胥。

徒令上將揮神筆，終見降王走傳車。

管樂有才原不忝，關張無命欲何如？

他年錦里經祠廟，梁父吟成恨有餘。

### 籌筆驛

唐·羅隱

拋擲南陽為主憂，北征東討盡良籌。

時來天地皆同力，運去英雄不自由。

千里山河輕孺子，兩朝冠劍恨譙周。

唯余岩下多情水，猶解年年傍驛流。

### 過五丈原

唐·溫庭筠

鐵馬雲雕久絕塵，柳陰高壓漢營春。

天晴殺氣屯關右，夜半妖星照渭濱。

下國臥龍空誤主，中原逐鹿不因人。

象床錦帳無言語，從此譙周是老臣。


## 【詠周瑜】

### 赤壁

唐·杜牧

折戟沉沙鐵未銷，自將磨洗認前朝。

東風不與周郎便，銅雀春深鎖二喬。

### 念奴嬌·赤壁懷古

宋·蘇軾

大江東去，浪淘盡，千古風流人物。 故壘西邊，人道是，三國周郎赤壁。 亂石穿空，驚濤拍岸，捲起千堆雪。 江山如畫，一時多少豪傑。

遙想公瑾當年，小喬初嫁了，雄姿英發。 羽扇綸巾，談笑間，檣櫓灰飛煙滅。 故國神遊，多情應笑我，早生華髮。人生如夢，一樽還酹江月。


## 【詠劉備】

### 詠懷古蹟

唐·杜甫

蜀主窺吳幸三峽，崩年亦在永安宮。

翠華想像空山里，玉殿虛無野寺中。

古廟杉松巢水鶴，歲時伏臘走村翁。

武侯祠堂常鄰近，一體君臣祭祀同。

### 蜀先主廟

唐·劉禹錫

天地英雄氣，千秋尚凜然。

勢分三足鼎，業復五銖錢。

得相能開國，生兒不象賢。

淒涼蜀故妓，來舞魏宮前。


## 【詠曹操】

### 浪淘沙·北戴河

現代·毛澤東

大雨落幽燕，白浪滔天，秦皇島外打魚船。一片汪洋都不見，知向誰邊？

往事越千年，魏武揮鞭，東臨碣石有遺篇。蕭瑟秋風今又是，換了人間。


## 【詠孫權】

### 南鄉子·登京口北固亭有懷

宋·辛棄疾

何處望神州。滿眼風光北固樓。千古興亡多少事，悠悠。不盡長江袞袞流。

年少萬兜鍪。坐斷東南戰未休。天下英雄誰敵手。曹劉。生子當如孫仲謀。

## 【詠陳琳】

### 過陳琳墓

唐·溫庭筠

曾於青史見遺文，今日飄蓬過此墳。

詞客有靈應識我，霸才無主獨憐君。

石麟埋沒藏春草，銅雀荒涼對暮雲。

莫怪臨風倍惆悵，欲將書劍學從軍。

